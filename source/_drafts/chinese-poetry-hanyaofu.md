---
title: 《寒窑赋》
tags: - 文学
----------
<center>
天有不测风云，人有旦夕祸福。<br>
蜈蚣百足，行不及蛇；<br>
雄鸡两翼，飞不过鸦。<br>
马有千里之程，无骑不能自往；<br>
人有冲天之志，非运不能自通。<br>
盖闻：<br>
人生在世，富贵不能淫，贫贱不能移。<br>
文章盖世，孔子厄于陈邦；<br>
武略超群，太公钓于渭水。<br>
颜渊命短，殊非凶恶之徒；<br>
盗跖年长，岂是善良之辈。<br>
尧帝明圣，却生不肖之儿；<br>
瞽叟愚顽，反生大孝之子。<br>
张良原是布衣，萧何曾为县吏。<br>
晏子身无五尺，封作齐国宰相；<br>
孔明卧居草庐，能作蜀汉军师。<br>
楚霸虽雄，败于乌江自刎；<br>
汉王虽弱，竟有万里江山。<br>
李广有射虎之威，到老无封；<br>
冯唐有乘龙之才，一生不遇。<br>
韩信未遇之时，无一日三餐，及至遇行，腰悬三尺玉印，一旦时衰，死于阴人之手。<br>
有先贫而后富，有老壮而少衰。满腹文章，白发竟然不中；<br>
才疏学浅，少年及第登科。深院宫娥，运退反为妓妾；<br>
风流妓女，时来配作夫人。青春美女，却招愚蠢之夫；<br>
俊秀郎君，反配粗丑之妇。蛟龙未遇，潜水于鱼鳖之间；<br>
君子失时，拱手于小人之下。衣服虽破，常存仪礼之容；<br>
面带忧愁，每抱怀安之量。时遭不遇，只宜安贫守份；<br>
心若不欺，必然扬眉吐气。初贫君子，天然骨骼生成；<br>
乍富小人，不脱贫寒肌体。天不得时，日月无光；<br>
地不得时，草木不生；<br>
水不得时，风浪不平；<br>
人不得时，利运不通。<br>
注福注禄，命里已安排定，富贵谁不欲？人若不依根基八字，岂能为卿为相？<br>
吾昔寓居洛阳，朝求僧餐，暮宿破窖，思衣不可遮其体，思食不可济其饥，上人憎，下人厌，人道我贱，非我不弃也。<br>
今居朝堂，官至极品，位置三公，身虽鞠躬于一人之下，而列职于千万人之上，有挞百僚之杖，有斩鄙吝之剑，思衣而有罗锦千箱，思食而有珍馐百味，出则壮士执鞭，入则佳人捧觞，上人宠，下人拥。<br>
人道我贵，非我之能也，此乃时也、运也、命也。<br>
嗟呼！人生在世，富贵不可尽用，贫贱不可自欺，听由天地循环，周而复始焉。<br>
</center>